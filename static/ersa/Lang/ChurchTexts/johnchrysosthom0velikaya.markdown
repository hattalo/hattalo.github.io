---
title: Иоанн Златоустонь литургиязо
---

#### Ине Ектения (нурькалгавтозь)

Д. Одс ды одс Инешкипазонтень ознотано.

[Н. Инешкипаз, ульть седеймариця (эрьва вешеманть лангс).

Д. Верде максозь сэтьмечиде ды минек ойметнень идемадо Инешкипазонтень ознотано.

Д. Весе Модамасторонть сэтьмечиде ды Пазонь церьковатнень кеместэ аштемадо, ды сынст вейсэндявомадо Вере Пазонтень ознотано.

Д. Храмонть ваньксчиде ды весемеде, кие совси эйзэнзэ Паздонть пелезь ды сонзэ вечкезь Инешкипазонтень ознотано.

Д. Эсь прянок эрьва кодамо майсемадо, кежде ды нужачиде ванстомадо Инешкипазонтень ознотано.

#### Омбоце ознома

П. Одс ды одс, ламодояк ламоксть сюконятано Тонеть, ломанень вечкиця ды энялдтано Тонеть варштамс минек озксонок лангс, ванськавтыть минек ойменек ды рунгонок эрьва кодамо рудаздо ды макст миненек паро мельсэ аштемс тонть казнень путома таркат (жертвенникет) икеле. Макст жо, Инешкипаз, мартонок весе озныцятненень эрямосонть, кемемасонть ды видечинть чарькодемасонть удалов а кадовома, макст тенст, вечкезь ды пелезь тонеть служамсто апак сялдо, апак чумондо, тонть чанстев Таинстватнес причастямо ды Менелень масторов ки тенст панжт.

Д. Ванстомизь, идемизь, простямизь, Вере Паз, Эсь парочисэнть.

Н. Инешкипаз, ульть седеймариця

Д. Содыця!

П. Штобу минь Инязорксчисэт ванстовозтне, Тонть свал шнавлинек. Тетянть, Цёранть ды Иневанькс Оймеялтонть, течи, свал ды пингеде пингес.

Н. Истя улезэяк.

Н. (Херувимской моронть 1-це пельксэзэ). Минь херувимтнэнь…

Диаконось (эли предстоятелесь кадиласо сувты ды ловны 50-це псаломонть).

Церьковань кирдицянть (предстоятеленть) молитвазо эседензэ.

_Херувимской моронть морамо шкасто._

П. (Састо). Киненьгак, конась сюлмавозь рунгонь толтнэнь ды танстнень марто, а мереви молемс тонть малас ды служамс Тонеть – Ине Азоронтень. Эдь тонеть служамось – покш ды пелемань тев эстест Менелень вийтненень, ансяк Тон, а евтавиця ды покштояк покш ломаненть вечкемать коряс, Тонсь ломанекс теевезь ды минек Васенце превспутыцякс улезь, ломаннень служамонть ды вертеме жертванть кандоманть миненек максык, кода Весементь кирдиця. Эдь Тон вейкине минек Инешкипазонок аштят азорокс весемень лангсо мезесь менельсэ ды моданть лангсо. Тон Херувимтнень кандтневкс престолсат серафимтнэнень азор ды Израилень Инязор, вейкине (пежеттеме) ды иневанькс таркасо аштиця.

Тень кувалма вешан пельдеть вейкине: варштак лангозон, пежетев ды ковгак а маштовикс тонть служицят лангс (ды ванськавтык монь оймем ды седеем апаро мельтнеде) ды Иневанькс Оймеялтот вийсэ кемекстамак монь, тонть чантявкс оршамопельсэ оршазенть, тонть Престолот икеле аштеме ды тонть Иневанькс рунгот ды питнейдеяк питней верет жертвакс максомо.

Прям нолдазь Тонть икеле, ушодан ды энялдан Теть иляк велявто Тонь чачот монь эйстэ, илямак пане Эсь цёрат ютксто, теке марто макст, штобу монь, пежетев Тонть служицят вельде, Тонеть максозь улевельть неть казнетне.

__Тон Тонсь – кандыця ды кандовикс, саиця ды явшиця, Христос минек пазонок, Тонеть кучтанояк шнамонок, Тонть Азортомо Тетянтень, эрямонь максыця Оймеялтонтень, течи, свал ды пингеде пингес.__

