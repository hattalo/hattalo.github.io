---
title: Иоанн Златоустонь литургиязо
---

### Алтарьсэ причастямось

Причастиямонь стих

__П.__: Дьякон, ушодык.

__Д__: [Вана, мон ушодан. Пазонтень ды Минек азоронтень]

Максык монень, Кирдиця, Иисус Христосонь, минек Идицянть ды Пазонть Иневанькс рунгонзо. _Преподаждь мне Владыко_

__П.__: Свящедьякононтень (_лемезэ_) максови Иисус Христосонь минек Идицянть Пазонть Иневанькс, рунгозо сонзэ пежетензэ нолдамс ды певтеме пингень эрямос пачкодемс.

__П.__ (_причасти сонсь_) Вана монгак ютан минек Пазонтень Азоронтень Иисус Христосонь Минек Идицянть ды Пазонть святой ды Иневанькс рунгозо максови монень, пресвитеронтень (_лемезэ_) монь пежетем нолдамс ды певтеме пингень эрямос пачкодемс.

Иисус Христосонь Минек Идицянть Пазонть честной ды Иневанькс верезэ максови монень, пресвиторонтень (_лемезэ_) монь пежетен нолдамс ды певтеме пингень эрямос пачкодемс.

Истя улезэяк.

__П.__ (_Ис. 6:7._) Вана те токась монь турвас, паньсынзе сон закононь колавксон ды пежетте монь ваньськавтсамам. _Се прикоснуся устнам моим_

__П.__ Дьякон, ушодык.

__Д.__ Вана, мон ютан Куломань а содыця минек Пазонтень ды Инязоронтень. Макст монень, кирдиця, Иисус Христосонь минек Идицянть Пазонть честной ды Иневанькс Верензэ. _Се приходжу … кровь_

__П.__ Пазнэнь Служицянтень дьякононтень (_лемезэ_) максови Иисус Христосонь минек Идицянть Пазонть честной ды Иневанькс Верезэ пежетень нолдамс ды певтеме пингень эрямос пачкодемс.

(_Дьякононтень причастямодо мейле_). Вана те токась тонть турвас ды паньсынзе тонть закононь колавксот, ды пежетнеде тонть олякстомтонзат.

_Явнови св Агнецесь (кши пелькстнэ) ды анокстави чанстязь кечесь народонтень._

### Храмсо народонь причастиямось

__Д.__ (_Инязоронь кенкшенть лангсо народонтень_). Паздонть пелезь, кемезь [ды вечкезь] ушододо!

__Н.__: Шнави се, кие Пазонть лемензэ кис сась, Пазось – Азор, Сон валдомсь миненек.

__П.__: (_причастязь_): Пазонь ломанентень (_лемезэ_) максови Иисус Христосонь минек идицянть Пазонть честной ды Иневанькс Рунгозо ды Верезэ сонзэ пежетензэ нолдамс ды певтеме пингень эрямос пачкодемс. _Причащается_

[Истя улезэяк]

__Н.__: _Тело Христово_ Христосонь Рунгонзо приминк, куломань а содыця лисьмапрясто симиде (_моравтови Храмсонть причастямо шкастонть_)!

### Причастямодо мейле

__Д.__: _Воскресение Христово_ Христосонь Вельмеманзо неезь, сюконятано Иисус Пазонтень, вейкине пежетевтементень. Тонть Крестонтень сюконятано, Христос ды тонть Вельмемат моравттано ды шнатано, Тон Минек Пазонок ды лия минь а содатано ды минь Тонть тердтяно. Садо весе кемицятне, сюконятано Христосонь вельмемантень. Эдь Крестонть вельде сась кенярксось весе модамасторонтень. Свал Пазонть шназь, моравтано Сонзэ Вельмеманзо. Сон минек кис крест лангст чавома цидярдсь, куломасо куломанть изнизе.

Валдомт жо, валдомт од Иерусалим, – Вере Пазонть шнамозо тонть лангс кирвазсь, течи кенярдт ды празновак Сион, тон жо Пазонь чачтыця тейтерь, кенярдт тонть Чачтозенть вельмемантень.

Христос – Ине покш ды Ине ванькс Пасха, Содамочи, Пазонь Вал ды Вий, макст тенек теевемс Тонеть седе малавиксэкс Тонть Масторонтень.

__П.__ (_диакосстонть Кечентень кадовозь паморкстнэнь нардазь_). Эсеть иневанькс Верьсэ шлямизь пежетнеде, Ине Паз, весень, кить ледстневсть тесэ, Тонть чанстевкс ломантнень озномаст коряс. _Отмый Господи_


* * *

__П.__ (_народонь баславазь, прядомс Пс.27:9_): _Спаси Боже_ Идик Вере Паз, Тонть раськенть ды шнык Тонть поладксот.

__Н.__ _Видехом свет_ Минь неинек алкуксонь Валдо, приминек Менелень Оймеялтонть, ознозь а явовикс Троицянтень, муинек алкуксонь кемема. Сон – минек идицянок.

__П.__ (_Пс. 56-12_): _Вознесися на небеса Боже_ Менельде верев, Паз кепедевть сравтык моданть ланга Тонть шнамот. (_Кеченть жертвеникенть лангс кандозь_) Шнави минек Пазось (_народонтень_) весе читнестэ: течи, свал ды пингеде пингес.

Н.: Истя улезэяк. Вере Паз, кадык пешкедить минек седеенек Тонть Шнамодо, Тонть моравтомс, эдь Тон мерить тенек причастявомс тонть пазонь, куломань а содыця ды эрямонь максыця Таинствазот. Ванстомизь минек тонть чаньстьтсэ, тонть видечизэ арсицятнень. Аллилуия, аллилуия, аллилуия.

### Ектения

__Д.__: Стятано паро мельсэ! Чанстев, ванькс, свал эриця, менелень ды эрямонь максыця, пелевтиця Христосонь Таинстватнес причастязь, весе седейсэнек евтатано сюкпря Вере Пазонтень.

__Н.__: Вере Паз, ульть седеймариця.

__Д.__: Ванстомизь, идимизь, седеймакряк тенек, Вере Паз эсь парочисэт.

__Н.__ Вере Паз, ульть седеймариця.

__Д.__ Чинть сэтьмекс, пежеттемекс, чанстевекс вешезь, эсь прянок, вейкенек вейкенек ды весе эрямонок Христос Пазонтень алтасынек.

__Н.__: Тонеть, Вере Паз!

### Сюкпрянь евтамонь ознома

(_весень причастиямодо мейле_)

__П.__ Сюкпря евтатано тонеть, ломанень вечкиця Азор, минек ойменек туртов паронь теиця, сень кис, што течи тон мерить тенек причастявомс тонть менелень пингеде пингес эриця таинствазост! Теик минек кинек видекс, кемекстамизь минек пелемасот. Ванстык минек эрямонок, кемекстыть минек эскельксэнек Шнавиця Мария Тейтеренть, Пазонь чачтыця Аванть ды весе тонть чанстязь ломанет озномаст коряс.

**Тон – минек чанстенек, Тонеть кучтанаяк Шнамонок, Тетянтень, Церантень ды Иневанькс Оймеялтонтень, течи, свал, ды пингеде пингес.**

__Н.__: Истя улезэяк.

__П.__ (_Кезэрень нолдамо_): Сэтьмечи марто тутано!

__Н.__ Пазонть лемензэ марто.

__Д.__ (_храмстоннть лисемстэ_): Вере Пазонтень ознотано!

***

### Заамвонной ознома

__П.__ Вере Паз, Тонть шныцятненень паронь максыця ды тонть лангс нежедицятнень чанстиця, идик Тонть раськенть, шнык сонзэ поладксонзо, целакс эсь церьковат ванстык, Тонь храмонть мазычинзэ вечкицятнень чанстить. Тон жо эсь Пазонь вийсэнть шныть сынст ды илямизь стувто минек, Тонть лангс кемицятнень. Макст сэтьмечи Тонть масторонтень, Тонть церьковатненень, сынст эйсэ служицятненень, минек прявтнэнень, ды весе Тонть раськентень.

Весе паро тевтнень ды весе парочись лиси верде – Тонть эйстэ. Валдочинь тетястонть, Тонеть кучтанояк шнамонок, сюкпрянок ды сюконямонок, Тетянтень, Церантень ды Иневанькс Оймеялтонтень, течи, свал ды пингеде пингес.

__Н.__: Истя улезэяк.

***

### Ознома “сосудонь ванстома таркасо”

(_чанстезь казнетнеде ярсамс_)

__П.__ Закононь ды Пророктнень пешксечись – Христос минек Пазонок, тон топавтыть Тетять весе кармавтоманзо, минек седеенек жо пештить кеняркссо течи, свал ды пингеде пингес. Шназь ули Пазонть лемезэ, те чистэнть саезь ды пингеде пингес (_колмоксть_).

_Седе тов эрси кшинь явшема – антидоронь ды просфирань._

_Псалом 33_

__Н.__ Мон свал инелгавтнян Азоронть, апак лотксе мон шнан Сонзэ.

Азорось - монь ойменть шнамопелезэ, марясызь тень сэтьметне ды кармить эрьгелеме.

Шнадо Азоронть монь марто, Сонзэ лементь вейсэ инекс тейсынек.

Мон вешнинь Азоронть, Сон маримим монь, ды идимим монь весе пелемачитнеде.

Кить ваныть Сонзэ лангс, сетне сияждыть кенярдомасо, ды сынь а прыть визьксчамас.

Мон, пиштякась, тердия Азоронть, - ды Сон маримим монь ды идимим весе зыянтнэнь эйстэ.

Азоронть ангелэсь вансты сетнень, кить пелить Азоронть мельде, ды иди эйсэст.

Варчинк ды несынк, кодамо паронь кандыця Азорось. Уцяскав ломанесь, кона кеми-нежеди Сонзэ лангс!

Весе Сонзэ иневанькстнэ, пеледе Азоронть мельде, эдь а ули кодамояк арасьчист Сонзэ мельде пелицятнень.

Од левтне пиштить ды кандыть вачочи, а вана Азоронть вешницятне мезеньгак кувалт а пиштить.

Эйкакшт, садо, кунсоломизь монь: тонавтадызь тынк пелеме Азоронть мельде.

Бути ули ломаненть мелезэ эрямс ды вечкемс кувака пинге, парочинь неемга,

сестэ кирдезэ келензэ апаро валдо ды кургонзо кенгелемадо,

туезэ ве ёнов зыяндонть, теезэ паро, вешнезэ ладямо-оймамо ды бажазо тенень.

Азоронть сельмензэ неить видечисэтнень, пилензэ марить сынст авардемаст-рангомаст.

Азорось велявты чачонзо зыянонь теицятнень эйстэ, истя нардамс сынст моданть лангсто ломантнень мельстэ-превстэ.

Зярдо тердить видечисэтне, Азорось мари эйсэст, ды весе ризксэст-мелявксост эйстэ идесынзе.

Азорось маласо талныця-мелявтыця седейтненень ды иди синдезь-тапазь ойметнень.

Ламо ризкст-мелявкст пракшныть видечисэнть лангскак, ды весе сынст эйстэ Азорось идесы сонзэ.

Сон ванстсынзе весе сонзэ ловажанзо: вейкеяк эйстэст а ули синдезь.

Пежетевенть чавсы-маштсы эсензэ зыянось, ды видечинь ломаненть авечкицятнень чумост ули пандозь.

Азорось идесынзе Эсь урензэ оймест, ды кияк Сонзэ лангс кемицятнень-нежедицятнень эйстэ а ули чумондозь.

__П.__ (_народонть туеме баславазь_) Пазонть чанстезэ лангсонок, сонзэ парочинзэ ды ломанень вечкеманзо коряс, течи, свал ды пингеде пингес.

__Н.__ Истя улезэяк.

__П.__ Шнамо тонеть Христос Пазонок, Минек кемеманок, шнамо Тонеть.

__Н.__ (_Шнамо ды течияк_) Вере Паз, ульть седеймариця (_колмоксть_). Баславимизь.

Нолдамо

__П.__ (_Коень коряс – кедьсэнзэ крест марто_): [кулозестэ вельмезь] Христос, минек алкуксонь Пазонок эсензэ Иневанькс Аванзо, чанстязь весень шнавкс апостолонзо, Иоанн чанстязь тетянок, Константинополень архиепископонть Златоустонь, чанстязтнень (_храмонь ды чинь чанстезь ломантнень_) ды весе чанстязтнень озномаст коряс, улезэ тенек седеймарицякс Пазось ды идесамизь минек Эсензэ парочисэнзэ ды ломанень вечкемасонзо.

__Н.__ (_ламо иень_ (_многолетие_): Ине Азоронок ды Тетянок минек…

[_Эли_: Кемечисэ Тонть лангс кемицятнень кемекстыть, Вере Паз, Церькованть, конань тон стявтык Эсеть Верьсэ].
